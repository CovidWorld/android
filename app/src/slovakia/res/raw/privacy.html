<h1>Podmienky ochrany súkromia</h1>

<p>týkajúce sa mobilnej aplikácie „Covid19 ZostanZdravy“ (ďalej len „Aplikácia“).</p>

<p>Prevádzkovateľom Aplikácie spracúvajúcim Vaše osobné údaje je Úrad verejného zdravotníctva
SR, so sídlom Trnavská cesta 52, 826 45 Bratislava, IČO: 00607223 (ďalej len „my“ alebo
„Prevádzkovateľ“). Kontaktné údaje našej zodpovednej osoby sú:</p>

<p>E-mail: uvzsr@uvzsr.sk<br/>
Korešpondenčná adresa: Úrad verejného zdravotníctva SR, zodpovedná osoba, Trnavská cesta 52,
826 45 Bratislava,
Tel.: 02 / 49 284 201</p>

<p>Pri spracúvaní osobných údajov sa riadime primárne všeobecným nariadením EÚ o ochrane
osobných údajov (“GDPR”), ktoré upravuje aj Vaše práva ako dotknutej osoby, tými ustanoveniami
zákona č. 18/2018 Z.z. (ďalej len „Zákon o ochrane osobných údajov“), ktoré sa na nás vzťahujú
a zákonom č. 351/2011 Z.z. (ďalej len „Zákon o elektronických komunikáciách“). Tieto podmienky
ochrany súkromia sa týkajú výlučne spracúvania údajov v rámci Aplikácie. Všeobecné informácie
o spracúvaní osobných údajov mimo Aplikácie nájdete na našej webstránke.</p>

<h3>Prečo používame Aplikáciu?</h3>

<p>Potrebujeme efektívne a čo najmenej intruzívnym spôsobom informovať osoby, ktoré v zmysle
aktuálnych núdzových opatrení zavedených v súvislosti s epidemiologickou situáciou mohli byť
vystavené nákaze a podať im čo najrelevantnejšie informácie a varovanie na postup v prípade
takéhoto ohrozenia. Zároveň aplikácia informuje o postupoch dodržiavaní domácej karantény.
Aplikácia slúži jednak na vzdelávanie občanov ohľadne preventívnych opatrení a symptómov a
zároveň upozorňuje dotknuté osoby na vzdialenie sa od priestoru domácej karantény. Aplikácia zbiera
dôležité dáta o polohe zariadení, ktoré sa môžu ukázať ako kľúčové v boji proti vírusu COVID-19,
najmä ak by sa pandemická situácia zhoršila. Poloha je aplikáciou vyhodnocovaná iba v prípade
karantény a táto informácia neopustí Váš telefón ako ani informácie s ňou spojené.</p>

<h3>Na aké účely a na základe čoho spracúvame Vaše osobné údaje?</h3>

<p>Vaše osobné údaje spracúvame v rámci Aplikácie len na účel ochrany života a zdravia v súvislosti so
šírením vírusu COVID-19, tak ako je vyvetlený bližšie v týchto podmienkach ochrany súkromia.
Právnym základom spracúvania osobných údajov je verejný záujem podľa čl. 6 ods. 1 písm. e) GDPR,
pričom sa zároveň spoliehame na Váš súhlas v zmysle čl. 6 ods. 1 písm. a) GDPR (umožnenie
sledovania polohy a zasielania push notifikácií cez systémovú voľbu).</p>

<h3>Aký verejný záujem sledujeme?</h3>

<p>Konkrétny verejný záujem, ktorý sledujeme je verejný záujem na odstránení rizík spojených so
šírením vírusu COVID-19 a odstránením situácií spojených s núdzovým stavom. Tento verejný
záujem súvisí jednak so všeobecnými úlohami a poslaním Prevádzkovateľa ale aj s konkrétnymi
opatreniami Prevádzkovateľa, Ústredného krízového štábu SR a Vlády SR v súvislosti s vírusom
COVID-19 (najmä uznesenia vlády č. 113/2020 a č. 115/2020).</p>

<p>Na území Slovenskej republiky vyhlásená mimoriadna situácia počnúc od 12. marca 2020, 6:00 hod.
Úrad verejného zdravotníctva SR vydal dňa 12. marca 2020 opatrenie, ktorým nariadil povinnú
izoláciu po dobu 14 dní osobám, ktoré sa vrátali zo zahraničia alebo sú s takými osobami v spoločnej
domácnosti. Je možné, že budú prijaté aj ďalšie opatrenia v súvislosti so šírením vírusu COVID-19.
Aplikácia slúži na dosiahnutie alebo podporu dosiahnutia týchto cieľov.</p>

<h3>Sleduje Aplikácia Vašu polohu?</h3>

<p>Aplikácia sleduje Vašu polohu (ak jej to dovolíte), a to iba pre potreby vyhodnocovania a dodržiavania
domácej karantény a to len na informovanie dotknutej osoby. Tieto informácie niesú ukladané na
server, ani neopustia zariadenie telefónu.</p>

<p>Aplikácia využíva funkcionalitu Bluetooth iBeacons na určovanie približnej blízkosti k iným
zariadeniam používajúcim danú Aplikáciu. Táto funkcionalita je zapnutá v prípade že jej to povolíte
a je neoodeliteľnou súčasťou informovanie osôb potenciálnej vystavených nákaze. Tieto informácie
nie sú určené na identifikáciu osôb a obsahujú len informáciu o tzv. identifikátore inštancie aplikácie,
ktorá môže byť takto upozornená v prípade, že iná osoba diagnostikovaná Covid19, ktorej inštancia
aplikácie bola v kontakte za posledných 14-dní s takouto inštanciou, mohla byť vstavená nákaze
a rýchlejšie sa tak odstrasovali a informovali osoby vystavené nákaze a predišlo sa tak ďalšiemu
šíreniu medzi občanov a rodinných príslušníkov.</p>

<p>Ďalším údajom, ktorým aplikácia disponuje je tzv. Covid Pass, ktorý je vystavený Národným centrom
zdravotníckých informácií v prípade zaradenia osoby do systému potenciálne ohrozených osôb na
Covid19.</p>

<h3>Aké osobné údaje spracúvame prostredníctvom Aplikácie?</h3>

<p>V prípade, ak sa Vás týka domáca karanténa, Aplikácia od Vás vyžaduje poskytnutie telefónneho
čísla, prostredníctvom ktorého sa overí tzv. Covid Pass a na základe neho údaje o dátume začiatku
karantény, a konca karantény. Na základe tohoto identifikátora Aplikácia s Vami ďalej komunikuje
ďalšie prípadné postupy a zmeny konca karantény, ktoré sa môžu podľa situácie a Vášho
zdravotného stavu v čase posúvať. Zároveň sa overí adresa pobytu resp. miesta karantény. Aplikácia
od Vás vyžiada telefónne číslo, SMS správou doručený verifikačný kód. Následne, podľa Vášho
správania Aplikácia sleduje ďalšie signály, podľa ktorých Vám zobrazuje rôzne notifikácie (napr.
vzdialenie sa od miesta karantény alebo zobrazenie počtu zostávajúcich dní karantény).
Aplikácia zároveň spracúva údaje týkajúce sa Vašej polohy a to len na Vaše osobné informovanie
v prípade opustenia karantény. Táto informácia však neopustí zariadenie Vašeho telefónu..</p>

<p>Aplikácia spracúva určité systémové, technické a v niektorých prípadoch štatistické dáta o všetkých jej
užívateľoch. Ide napr. o identifikátor zariadenia (ID), IP adresu, typ zariadenia, push token, obsah
push notifikácie, blízkosť k iným zariadeniam alebo informáciu, že daný užívateľ nemá/má povinnosť
domácej karantény.</p>

<p>Aplikácia aktuálne priamo nespracúva údaje o zdraví ani iné osobitné kategórie osobných údajov
podľa čl. 9 GDPR. Avšak, nie je možné vylúčiť, že užívatelia v niektorých výnimočných prípadoch sami
neuvedú v časti „iný dôvod karantény“ aj údaje o zdraví. Takisto nie je možné vylúčiť, že v budúcnosti
sa funkcionalita Aplikácie zmení a budeme spracúvať aj údaje o zdraví. V takom prípade postupujeme
v súlade s čl. 9 ods. 1 písm. g), h), i) GDPR.</p>

<p>Nie všetky dáta sú perzistované a niektoré údaje ostávajú uložené výhradne len na Vašom zariadení.</p>

<h3>Komu poskytujeme Vaše osobné údaje?</h3>

<p>Chceli by sme Vás ubezpečiť, že akýkoľvek prístup k Vašim osobným údajom prebieha výlučne
v nevyhnutnom rozsahu. Funkcionalita Aplikácie však vyžaduje aj použitie niektorých technologických
riešení tretích strán. Ide najmä o popredných a reputovaných poskytovateľov serverového úložiska,
systému SMS brány a nástrojov na ovládanie push notifikácií v Aplikácii. Z dôvodu bezpečnosti však
Prevádzkovateľ neposkytuje údaje o konkrétnych dodávateľoch ale len o kategóriách príjemcov
v súlade s čl. 13 ods. 1 písm. e) GDPR („príjemcovia alebo kategórie príjemcov osobných údajov, ak
existujú“). Okrem vyššie uvedených technologických dodávateľov môžu mať k údajom v Aplikácii
prístup len oprávnení zamestnanci a pracovníci Prevádzkovateľ, ním poverení sprostredkovatelia
(napr. Národné centrum zdravotníckych informácií) alebo iné orgány verejnej moci, ak sa to ukáže byť
nevyhnutné pre splnenie účelu spracúvania.</p>

<h3>Do ktorých krajín prenášame Vaše osobné údaje?</h3>

<p>Štandardne neprenášame osobné údaje týkajúce sa Aplikácie mimo územia EÚ. Avšak, niektorí
z vyššie uvedených technologických partnerov môžu byť usadení alebo ich servre sa môžu nachádzať
v Spojených štátoch amerických, ktoré – ako také – predstavujú tretiu krajinu, ktorá nezaručuje
ochranu osobných údajov primeranú ochrane v EÚ. Tieto cezhraničné prenosy sa netýkajú všetkých
ale iba čiastkových dát a prebiehajú na základe rozhodnutia Komisie EÚ o primeranosti (ako napr. EU-
US Privacy Schield) alebo na základe splnenia iných záruk na ochranu osobných údajov (napr.
uzatvorenie tzv. zmluvných doložiek). To znamená, že všetkým údajom ktoré sú spracúvané v rámci
Aplikácie je vymožiteľnými nástrojmi zaručená rovnaká miera ochrany ako podľa európskych
predpisov na ochranu osobných údajov.</p>

<h3>Ako dlho uchovávame Vaše osobné údaje?</h3>

<p>Objektívne nevieme s určitosťou povedať, do kedy bude potrebné plniť opatrenia v rámci tejto
mimoriadnej situácie. Preto je všeobecná doba uchovávania (resp. kritéria na jej určenie) aktuálne
stanovená nasledovne: „až do odstránenia hrozieb a rizík spojených so šírením vírusu COVID-
19.“ Túto všeobecnú dobu uchovávania priebežne monitorujeme a vyhodnocujeme. Prirodzene
plánujeme pristúpiť k likvidácii dát získaných prostredníctvom akonáhle nám to okolnosti týkajúce sa
vírusu COVID-19 umožnia. Údaje o stretnutiach s inými telefónmi sú automaticky mazané po uplynutí
21 dní. Údaje týkajúce sa telefónneho čísla sú automaticky mazané najneskôr po uplynutí 180 dní.</p>

<h3>Ako o Vás získavame osobné údaje?</h3>

<p>Vaše osobné údaje získavame priamo od Vás resp. z Vášho mobilného zariadenia. Pre funkcionalitu
aplikácie nie sú potrebné žiadne prevádzkové a lokalizačné dáta od mobilných operátorov.
Poskytnutie týchto údajov a používanie Aplikácie je dobrovoľné. Neposkytnutie údajov alebo
nepoužívanie Aplikácie nemá žiadne negatívne dôsledky.</p>

<h3>Aké práva máte ako dotknutá osoba?</h3>

<p><b>„Máte právo namietať proti spracúvaniu osobných údajov,
ktoré vykonávame na základe verejného záujmu vrátane profilovania,
a to z dôvodu Vašej konkrétnej situácie. Máte právo kedykoľvek svoj súhlas, čím nie
je dotknutá zákonnosť spracúvania založeného na súhlase udelenom pred jeho
odvolaním.“</b></p>

<p>Vzhľadom na okolnosti spracúvania osobných údajov však máme za preukázané, že nevyhnutné
oprávnené dôvody na spracúvanie, prevažujú nad záujmami, právami a slobodami dotknutých osôb.
ďalej ako dotknutá osoba máte tieto práva:<br/>
• Právo požiadať o prístup k osobným údajom podľa článku 15 GDPR, ktoré o Vás spracúvame.
Toto právo zahŕňa právo na potvrdenie o tom, či o Vás spracúvame osobné údaje, právo
získať prístup k týmto údajom a právo získať kópiu osobných údajov, ktoré o Vás
spracúvame, ak je to technicky uskutočniteľné;
• Právo na opravu a doplnenie osobných údajov podľa článku 16 GDPR, ak o Vás spracúvame
nesprávne alebo neúplne osobné údaje;
• Právo na vymazanie Vašich osobných údajov podľa článku 17 GDPR;
• Právo na obmedzenie spracúvania osobných údajov podľa článku 18 GDPR;
• Právo na prenosnosť údajov podľa článku 20 GDPR (neaplikuje sa v prípade Aplikácie);
• Právo namietať podľa čl. 21 GDPR;
• Právo, aby sa na Vás nevzťahovalo automatizované individuálne rozhodnutie podľa čl. 22
GDPR (neaplikuje sa v prípade Aplikácie).<br/>
Takisto máte právo kedykoľvek podať sťažnosť Úradu na ochranu osobných údajov Slovenskej
republiky alebo obrátiť sa so žalobou na príslušný súd. V každom prípade odporúčame akékoľvek
spory, otázky alebo námietky riešiť primárne komunikáciou s nami.</p>

<h3>Dochádza k automatizovanému individuálnemu rozhodovaniu vrátane profilovania?</h3>

<p>Nie, aktuálne nevykonávame také spracovateľské operácie, na základe ktorých by dochádzalo
k prijímaniu rozhodnutia s právnym účinkom alebo iným podstatným vplyvom na Vašu osobu, ktoré by
boli založené výlučne len na plne automatizovanom spracúvaní Vašich osobných údajov v zmysle čl.
22 GDPR. Je však pravdepodobné, že spracúvanie údajov v rámci Aplikácie predstavuje profilovanie
v zmysle čl. 4 bod 4 GDPR, na ktoré samotné sa však právo podľa čl. 22 GDPR nevzťahuje (iba právo
namietať podľa čl. 21 GDPR).</p>

<h3>Cookies</h3>

<p>Prostredníctvom Aplikácie ukladáme resp. získavame prístup k informáciám uloženým vo Vašom
koncovom zariadení v zmysle § 55 ods. 5 Zákona o elektronických komunikáciách primárne na
základe Vášho súhlasu. Dané ustanovenie však obsahuje aj výnimky zo získavania súhlasu, na ktoré
sa spoliehame v ostatných prípadoch.</p>

<h3>Zmena podmienok ochrany súkromia</h3>

<p>Informácie, ktoré sme Vám povinní vzhľadom na naše spracúvanie osobných údajov poskytnúť sa
môžu meniť alebo prestať byť aktuálne. Z tohto dôvodu si vyhradzujeme možnosť kedykoľvek tieto
podmienky upraviť a zmeniť. V prípade, ak zmeníme tieto podmienky podstatným spôsobom, túto
zmenu Vám dáme do pozornosti napr. všeobecným oznámením na našej webstránke alebo osobitným
oznámením prostredníctvom Aplikácie.</p>

<p>Úrad verejného zdravotníctva SR<br/>
Bratislava, apríl 2020</p>
